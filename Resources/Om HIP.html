
  HIP - et Hydrologisk Informations- og Prognosesystem

HIP udstiller frie offentlige hydrologiske data, modelberegninger og
prognoser for fremtiden, der understøtter arbejdet med klimatilpasning,
vandforvaltning og planlægning.

HIP giver samlet adgang til frie offentlige data om terrænnære
hydrologiske forhold for at understøtte klimatilpasning,
vandforvaltning, beredskabsaktiviteter og anden planlægning, hvor vand
spiller en rolle. I de kommende år skal der investeres milliarder i
klimatilpasning, og det er vigtigt, at have et godt datagrundlag for at
træffe gode og bæredygtige beslutninger.

HIP er en åben webbaseret brugergrænseflade, der udstiller data og
modelberegninger om terrænnære hydrologiske forhold. Data hentes online
fra forskellige offentlige datakilder og vises samt tilgængeliggøres
gennem HIP for at give let adgang til et samlet datagrundlag, der
understøtter arbejdet med klimatilpasning og vandforvaltning.
Visualisering af data i HIP skal understøtte samarbejde og dialog på
tværs af faggrupper og mellem myndigheder, virksomheder og borgere til
håndtering af udfordringer med for lidt eller for meget vand. HIP data
skaber værdi for både kommunale planlæggere og er relevant for
vandløbs-, spildevands- og grundvandsmedarbejdere. Samlet adgang til
målinger og hydrologiske modelberegninger skal også understøtte
virksomheders innovation og bidrage til at skabe nye muligheder for
klimatilpasning. Læs mere om hvad brugerne gerne vil anvende HIP data
til her. <https://hip.dataforsyningen.dk/pages/userstories.html>


    Ét styrket datagrundlag, to brugergrænseflader

Data i HIP inkluderer målinger af terrænnært grundvand, vandløb og
havvandstand fra kommuner, regioner og staten, samt helt nye og
enestående modelberegninger af terrænnære hydrologiske forhold, der er
foretaget af GEUS i 2020. De landsdækkende modelberegninger er foretaget
i 100 m grid med anvendelse af bedst mulige metoder, der blev udviklet
gennem et år i et pilotprojekt i Storåens og Odense Å's oplande.
Derudover er der anvendt maskinlæring til nedskalering af
modelberegninger af dybden til terrænnært grundvand til 10 m grid.

Metodeudviklingsprojektet bekræftede stor værdi af data, der blev
leveret af kommuner, vandforsyninger, regioner og staten for at få bedst
mulige modelberegninger. Derfor er terrænnære grundvandsdata leveret af
alle regioner og brugt til landsdækkende modellering samt udstillet i
HIP sammen med andre data herunder vandløbsdata og havvandstand fra
kommuner og stat. Der er mulighed for, at kommuner kan indberette
tværprofildata for vandløb, så disse data kan ses og hentes fra HIP til
brug for oversvømmelseskortlægning og andre analyser.

Modelberegninger i HIP inkluderer vandføring, jordens vandindhold og
dybden til terrænnært grundvand for både en historisk periode
(1990-2019) og for fremtiden (2041-70 og 2071-2100) med anvendelse af to
forskellige CO2-udledningsscenarier fra DMI.


    Sådan får du data

HIP data kan tilgås på hipdata.dk, <https://hipdata.dk/> og et udvalg af
de modelberegnede data er også tilgængelige i KAMP (Klima- og
arealanvendelsesværktøj for miljø- og planmedarbejdere) på
www.klimatilpasning.dk, <https://www.klimatilpasning.dk/> hvor de kan
ses sammen med miljø-, klima-, natur- og miljødata. HIP inkluderer det
fulde datagrundlag inkl. vejledning om modelberegningernes anvendelse og
gyldighed. Målinger og modelberegninger inkl. randbetingelser (mere end
5 terabytes) kan også downloades fra HIP, så de kan bruges til lokale
analyser og videreudvikling af mere detaljerede modeller og
kortlægninger med supplerende anvendelse af egne data. Læs mere om HIP
data her. <https://hip.dataforsyningen.dk/pages/help.html>

/Det Hydrologiske Informations- og Prognosesystem HIP er udarbejdet
under den Fællesoffentlige Digitaliseringsstrategi (2016-2020) med KL,
Danske Regioner, Miljøstyrelsen og Klimadatastyrelsen som de ansvarlige
parter, og i et tæt samarbejde med Danmarks Miljøportal, DMI og GEUS./

/HIP vedligeholdes af Klimadatastyrelsen./


    Hvis du har spørgsmål

Hvis du har spørgsmål vedr. *HIP-brugergrænsefladen,* så send dem til
KDS's HIP-postkasse hip@KDS.dk, <mailto:hip@KDS.dk> og vi svarer så
hurtigt som muligt.

Hvis du har spørgsmål om målinger, der udstilles i HIP, så henvises til
metadata for det relevante datasæt. Metadata indeholder information om
data og viser hvem, der er dataejerne, som evt. kan kontaktes, hvis der
er yderligere spørgsmål om disse data. Links til metadata for de
udstillede datasæt i HIP kan findes under Dokumentation <https://
hipdata.dk/pages/documentation.html> i HIP-brugergrænsefladen. Metadata
udstilles i Geodata-info. <https://geodata-info.dk/srv/dan/
catalog.search#/search?
isTemplate=n&resourceTemporalDateRange=%7B%22range%22:
%7B%22resourceTemporalDateRange%22:%7B%22gte%22:null,%22lte%22:null,
%22relation%22:
%22intersects%22%7D%7D%7D&sortBy=resourceTitleObject.default.sort&sortOrder=&from=1&to=30&any=hip*>

Hvis du har spørgsmål om *modelberegninger,* der udstilles i HIP, og som
er udarbejdet af GEUS, så henvises der ligeledes til metadata, der er
tilgængelige under Dokumentation <https://hipdata.dk/pages/
documentation.html> i HIP-brugergrænsefladen, samt til GEUS's
dokumentationsrapport <https://hip.dataforsyningen.dk/pages/rapporter/
HIP4Plus_dokumentationsrapport_v23FEB.pdf> og sammenfatningsrapport.
<https://hip.dataforsyningen.dk/pages/rapporter/
HIP4Plus_sammenfatningsrapport_v23Feb.pdf>


    Tilgængelighedserklæring

I tilgængelighedserklæring for det Hydrologiske Informations- og
Prognosesystem (HIP) kan du læse om, hvordan HIP hjemmesiden
(Hipdata.dk) lever op til kravene om webtilgængelighed.

Loven om webtilgængelighed stiller krav til offentlige organisationers
hjemmesider. Klimadatastyrelsen er derfor forpligtet til at gøre
webstedet hipdata.dk tilgængeligt, jf. ”Lov om tilgængelighed af
offentlige organers websteder og mobilapplikationer”. Kravene skal
hjælpe til at sikre, at hjemmesiderne er tilgængelige for bl.a. borgere
med handicap.

På Digitaliseringsstyrelsens hjemmeside kan du læse Klimadatastyrelsens
tilgængelighedserklæring for Hipdata.dk:

Tilgængelighedserklæring for Hipdata.dk <https://www.was.digst.dk/hip-
dataforsyningen-dk>


    *Hydrologisk Informations- og Prognosesystem

* Klimadatastyrelsen

------------------------------------------------------------------------

© 2023 Klimadatastyrelsen

